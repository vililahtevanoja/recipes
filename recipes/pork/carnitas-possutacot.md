---
title: Carnitas eli possutacot
servings: 6-8
tags: mexican, pork, main
source: Glorian Ruoka & Viini
lang: fi
---

# Carnitas eli possutacot

## Ainekset

- `2 kg` kassleria eli porsaanniskaa
- `2` appelsiinia
- `1` iso sipuli
- `5` valkosipulinkynttä
- `1 tl` kuivattua oreganoa
- `1 tl` suolaa
- `½ tl` juustokuminaa
- `½ tl` mustapippuria

### Paistamiseen

- `1 rkl` oliiviöljyä

### Lisäksi

- `2–3 pkt` maissitortilloja
- `2 dl` ranskankermaa
- `4` vihreää jalapenoa (tai punaista chiliä)
- `200 g` queso frescoa tai fetajuustoa
- `1 ruukku` korianteria

### Pikkelöity punasipuli

- `1–2` punasipulia
- `1 ½ dl` vettä
- `1 dl` sokeria
- `½ dl` valkoviinietikkaa

## Valmistusohjeet

1. Tee pikkelisipulit edellisenä päivänä. Kuori ja viipaloi sipulit ja laita ne suljettavaan lasitölkkiin. Kuumenna vettä, sokeria ja etikkaa kattilassa, kunnes sokeri on liuennut. Kaada liemi sipulien päälle. Kun liemi on jäähtynyt, sulje tölkki. Anna sipulien maustua jääkaapissa vähintään 12 tuntia.
1. Ota liha huoneenlämpöön tunti ennen valmistamista.
1. Purista appelsiinista mehu. Kuori ja paloittele sipuli. Kuori valkosipulinkynnet.
1. Poista lihasta kalvot ja kuivaa lihan pinta.
1. Kuumenna öljy isossa padassa ja ruskista liha siinä kauttaaltaan. Ota liha padasta ja ruskista sipulit ja valkosipulinkynnet jäljelle jääneessä rasvassa.
1. Laita liha takaisin pataan ja lisää appelsiinimehu, oregano, suola, juustokumina ja pippuri. Peitä kannella. Anna padan kypsyä hiljalleen 3 ½–4 tuntia, kunnes lihassyyt irtoavat haarukalla revittäessä helposti.
1. Anna lihan jäähtyä sen verran, että pystyt käsittelemään sitä. Riivi liha haarukalla ja mausta tarvittaessa suolalla. Voit käyttää pataan kertynyttä lientä kostuttamaan lihan ennen tarjoamista.
1. Tarjoa nyhtöpossu pannulla paahdettujen maissitortillojen, ranskankerman ja pikkelöityjen sipulien kanssa. Viipaloi lisäksi jalapeno, murenna päälle juustoa ja koristele korianterilla.

**Vinkki:** Voit käyttää tuoreiden jalapenojen sijasta pikkelöityjä jalapenoja.
