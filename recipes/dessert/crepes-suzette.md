---
title: Ranskalaiset appelsiinikrepit eli Crêpes Suzette
servings: 6
tags: dessert, crepes, French
source: Glorian Ruoka&Viini
lang: fi
---

# Ranskalaiset appelsiinikrepit eli Crêpes Suzette

## Ainekset

- `3 dl` vehnäjauhoja
- `0.5 dl` tomusokeria
- `0.5 tl` suolaa
- `1` vaniljatangon siemenet
- `5 kpl` kananmunia
- `5 dl` maitoa
- `1` sitruunan kuori
- `25 g` voita sulatettuna
- **Kastike:**
  - `1 iso` appelsiini (mehu)
  - `1 dl` sokeria
  - `1 dl` sitruslikööriä, esim. Grand Marnier tai Cointreau
- **Lisäksi:**
  - voita paistamiseen
  - appelsiinin kuorta koristeluun

## Valmistusohjeet

1. Sekoita kulhossa vehnäjauhot, tomusokeri ja suola. Halkaise vaniljatanko ja raaputa sisällä olevat siemenet jauhojen joukkoon.
1. Lisää kananmunat ja maitoa vähän kerrallaan jauhoseokseen samalla vatkaten. Sekoita kunnes taikina on tasaista. Pese sitruuna ja raasta sen ohut keltainen kuoriosa hienoksi raasteeksi. Sulata voi mikrossa tai liedellä kattilassa ja sekoita taikinaan.
1. Anna taikinan seistä ja turvota huoneenlämmössä vähintään tunti. Voit myös tehdä taikinan edellisenä päivänä ja antaa sen turvota jääkaapissa.
1. Paista letut kreppi- tai lettupannulla. Sulata voi kuumalla pannulla, lisää taikinaa todella ohut kerros ja paista lettu vain toiselta puolelta.
1. Taita kypsä lettu kaksinkerroin ja vielä toisen kerran kaksinkerroin. Laita taitellut letut tarjoiluastialle tai -vadille odottamaan.
1. Valmista kastike. Pese appelsiini ja raasta sen oranssi kuoriosa ohueksi raasteeksi. Jätä raaste odottamaan loppukoristelua. Purista appelsiinista mehu. Sulata sokeri kattilassa keskilämmöllä ja odota, kunnes sokeri muuttuu vaaleanruskeaksi. Lisää appelsiinimehu ja anna seoksen kiehua noin 2 minuuttia. Lisää appelsiinilikööri ja kuumenna kastike kiehuvaksi.
1. Jos haluat, voit tässä vaiheessa lisätä letut pannulle, kuumentaa hyvin ja liekittää kastikkeen. Liekittäminen tapahtuu siten, että sytytät kuuman kastikkeen kaasuliekillä tai tulitikulla palamaan. Mutta älä tee tätä liesituulettimen alla!
1. Jos et liekitä lettuja, lisää letut kastikkeeseen tässä vaiheessa. Lisää appelsiininkuoriraaste koristeluun.

> Vinkki: Tarjoile lämpimänä esimerkiksi vaniljajäätelön tai kermavaahdon kanssa.
